---
section: guide
lang: el
title: Εισαγωγή
---

Γνωρίζετε ακριβώς πόσα από τα χρήματά σας ξοδεύονται στο φωτισμό των δρόμων ή στην έρευνα για τον καρκίνο; Ποιος είναι ο συντομότερος, ασφαλέστερος και πιο γραφικός ποδηλατοδρόμος από το σπίτι σας προς το χώρο εργασίας σας; Τι υπάρχει στην ατμόσφαιρα, στο δρόμο που διανύετε; Πού μπορείτε να βρείτε, στη γειτονιά σας, τις καλύτερες ευκαιρίες εργασίας και πού τον υψηλότερο αριθμό οπωροφόρων δέντρων κατά κεφαλή; Πότε μπορείτε να επηρεάσετε τις αποφάσεις σχετικά με θέματα που σας ενδιαφέρουν έντονα και σε ποιον θα πρέπει να απευθυνθείτε;

Οι νέες τεχνολογίες καθιστούν πλέον δυνατή την ανάπτυξη υπηρεσιών που μπορούν να δώσουν απαντήσεις σε αυτά τα ερωτήματα, αυτόματα. Πολλά, όμως, από τα απαραίτητα δεδομένα δεν είναι ακόμα διαθέσιμα σε μορφή εύκολη προς χρήση. Αυτό το εγχειρίδιο προσδοκεί να αναδείξει τις δυνατότητες που προσφέρονται, από τις επίσημες και μη πληροφορίες, στην ενεργοποίηση νέων υπηρεσιών που θα βελτιώσουν τις συνθήκες διαβίωσης των πολιτών και θα συμβάλλουν στην καλύτερη λειτουργία της πολιτείας και της κοινωνίας.

Η έννοια των {term:«Ανοιχτών Δεδομένων»} και, πιο συγκεκριμένα, των {term:ανοιχτών κυβερνητικών δεδομένων} (πληροφορίες, δημόσιες και μη, τις οποίες ο καθένας έχει τη δυνατότητα να προσπελάσει και να επαναχρησιμοποιήσει για οποιοδήποτε σκοπό) έχει επικρατήσει τα τελευταία χρόνια. Το 2009, τα Ανοιχτά Δεδομένα άρχισαν να αναδεικνύονται, με πολλές κυβερνήσεις (όπως οι ΗΠΑ, το Ηνωμένο Βασίλειο, ο Καναδάς και η Νέα Ζηλανδία) να ανακοινώνουν τις πρωτοβουλίες τους προς την κατεύθυνση του «ανοίγματος» των δημοσίων πληροφοριών.

Αυτό το εγχειρίδιο επεξηγεί τη βασική έννοια των «Ανοιχτών Δεδομένων» και ιδιαίτερα των κυβερνητικών. Παρουσιάζει την αξία που προσδίδουν τα Ανοιχτά Δεδομένα και το θετικό αντίκτυπο που έχουν σε πολλούς και διαφορετικούς τομείς. Εκτός από την διερεύνηση του υπόβαθρου, αυτό το εγχειρίδιο αποσκοπεί να προσφέρει συγκεκριμένες πληροφορίες σχετικά με το πώς πρέπει να «παράγονται» τα Ανοιχτά Δεδομένα.

## Προσδοκώμενο κοινό

Το εγχειρίδιο απευθύνεται σε ευρύ κοινό. Μπορεί να φανεί χρήσιμο:

-   Σε αυτούς που δεν έχουν ξανακούσει για Ανοιχτά Δεδομένα στο παρελθόν και σε αυτούς που θεωρούν τους εαυτούς τους έμπειρους «επαγγελματίες των Δεδομένων»
-   Σε δημοσίους υπαλλήλους και σε ακτιβιστές
-   Σε δημοσιογράφους και σε ερευνητές
-   Σε πολιτικούς και σε προγραμματιστές
-   Σε ειδικούς για τα δεδομένα και σε αυτούς που δεν έχουν ακούσει ποτέ τη λέξη ‘API’

Οι περισσότερες, μέχρι σήμερα, διαθέσιμες πληροφορίες επικεντρώνονται σε δεδομένα που διατίθενται από το δημόσιο τομέα. Ωστόσο, οι προθέσεις των συγγραφέων αυτού του εγχειριδίου αποσκοπούν στη διεύρυνσή τους με το πέρασμα του χρόνου. Είστε, λοιπόν, ευπρόσδεκτοι να συμμετέχετε και να στηρίξετε τις προσπάθειές μας.

Αυτό το εγχειρίδιο στοχεύει σε αυτούς που έχουν λίγες ή καθόλου γνώσεις επί του θέματος. Αν εντοπίσετε κάποια ορολογία ή αργκό που δεν κατανοείτε, σας παρακαλούμε, συμβουλευτείτε το Γλωσσάρι που μπορείτε να βρείτε στο τέλος αυτού του εγχειριδίου.

## Συντελεστές και Πνευματικά Δικαιώματα

### Συγγραφείς

-   [Daniel Dietrich](http://ddie.me/)
-   [Jonathan Gray](http://jonathangray.org/)
-   [Tim McNamara](http://timmcnamara.co.nz)
-   [Antti Poikola](http://apoikola.wordpress.com/)
-   [Rufus Pollock](http://rufuspollock.org/)
-   [Julian Tait](http://www.littlestar.tv/)
-   [Ton Zijlstra](http://www.zylstra.org/)

### Υπάρχουσες πηγές που χρησιμοποιηθήκαν άμεσα

-   Τεχνική πρόταση σχετικά με τη χρήση των IATI. *Η τεχνική συμβουλευτική ομάδα IATI, της οποίας ηγείται ο Simon Parrish*
-   [Unlocking the Potential of Aid Information](http://www.unlockingaid.info/). *Rufus Pollock, Jonathan Gray, Simon Parrish, Jordan Hatcher*
-   Φινλανδικό εγχειρίδιο, συνταχθέν από την *Antti Poikola*
-   Beyond Access Report. *Access Info and the Open Knowledge Foundation*

### Άλλες πηγές

-   W3C Publishing Government Data (2009) <http://www.w3.org/TR/gov-data/>